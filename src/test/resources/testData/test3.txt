Dalinar wskazał ponad ramieniem na Navani.
Sadeas jęknął.
– Kolejny ?
– Doskonale celuje. I jest lojalny.
Spojrzał w bok, gdzie żołnierze Navani zebrali gromadkę zapłakanych kobiet, by ich dowódca mógł sobie jakąś wybrać.
– Spodziewałem się rozrywki dzisiejszej nocy – zauważył Sadeas.
– A ja spodziewałem się, że będę oddychał przez nos. Przeżyjemy. O dzieciakach, z którymi dziś walczyliśmy, nie da się tego powiedzieć.
– Dobrze już, dobrze. – Sadeas westchnął. – Jedno miasteczko pewnie możemy zostawić w spokoju. Jako symbol, że nie jesteśmy pozbawieni miłosierdzia. – Znów spojrzał na Dalinara. – Musimy ci zdobyć jakieś Odpryski.
– Żeby mnie chroniły?
– Chroniły? Na burze, Dalinarze, w tej chwili nie jestem pewien, czy mogłaby cię zabić nawet lawina. Nie, po prostu w porównaniu z tobą wydajemy się słabi, skoro ty osiągasz tak wiele właściwie nieuzbrojony!
Dalinar wzruszył ramionami. Nie zaczekał na wino ani chirurgów. Poprowadził konia z powrotem, zebrał swoje elitarne oddziały i wydał im rozkazy, by ochronili miasteczko przed splądrowaniem. Kiedy skończył, poprowadził konia przez dymiącą ziemię do obozu.
Skończył żyć na ten dzień. Następna okazja miała się pojawić za kilka tygodni, a może miesięcy.
